---
title: Il Pistolero
published: 2022-01-20
pinned: true
description: Un silenzioso pistolero vaga tra terre desolate, fino a quando, una notte, non si imbatte in un villaggio sperduto tra i boschi...
tags: [Dark Fantasy, Fantasy, Racconto breve]
category: Racconti
licenseName: "Unlicensed"
author: Emilio Cardaropoli
draft: false
image: './IlPistolero.png'
---

# Il Pistolero

La luna piena rifletteva tremolante tra le rive di un grande lago ad est, unico e flebile bagliore in una tenebra infinita. Il silenzio è solenne quando gli animali dormono rintanati nelle loro tane; il silenzio è solenne quando gli incubi escono dalle loro. E ancora più a est, in un sentiero celato da boscaglia e montagne, un solitario pistolero cavalcava a passo lento diretto neanche lui sapeva dove, la fiaccola che tiene sulla sinistra è la sola arma che ha per combattere quell’oscurità che avvolge ogni cosa attorno a lui; la mano destra tiene le redini del cavallo, pronta a scattare verso la sua preziosa rivoltella ad ogni rumore sospetto. </br>
Alcuni direbbero che stesse vagando in cerca di qualcosa, altri dicono invece che stesse fuggendo, ma nessuno è certo di cosa si fosse lasciato alle spalle. Magari sofferenza. Magari amore. Magari morte. 
Il cavallo trotta cautamente, astenendosi dal nitrire e sbuffare, come se anche lui avesse paura ad attirare attenzioni indesiderate. I suoi pensieri erano rivolti al passato. A suo padre. Diventerai uomo, imparerai cos’è il coraggio. Questo quel vecchio gli ripeteva spesso. All’epoca le cose erano molto più facili, e quando il pistolero non veniva chiamato così gli sembrava che per diventare un uomo gli bastasse avere una lunga barba e saper maneggiare una pistola. </br>
Poi la dottrina cadde. Il resto della storia sepolta in fondo all’anima dell’uomo. </br>
Proseguendo per il sentiero venne condotto alle porte di un piccolo villaggio. Le mura che lo difendevano dall’esterno altro non erano che una pila di alti tronchi di abete conficcati nel terreno, o forse direttamente piantati in quell’apposita topologia chissà quanti anni fa. </br>
Finalmente un posto dove rifocillarsi dopo il lungo viaggio. Magari in questo piccolo angolo di mondo avrebbe trovato un pasto caldo per lui e del buon fieno per il suo cavallo, e se fosse stato abbastanza fortunato, avrebbe avuto l’occasione di dormire chiudendo entrambi gli occhi. </br>
Quando fu vicino al cancello, anch’esso in legno, bussò. Quattro tonfi legnosi, abbastanza potenti da poter essere uditi dall’altra parte del muro. </br>
Il cancello si aprì, le sue giunture scricchiolarono e batterono dando prova della loro vecchiaia. Al centro della stradina principale, a bloccare l’ingresso dell’uomo all’interno del villaggio, una figura scura nella penombra delle lanterne del villaggio. In mano aveva un forcone puntato verso il cavallo del viandante. </br>
«Sporca bestia, non ti lascerò passare oltre. Sono trent’anni che sorveglio questi cancelli e per almeno altri trenta lo farò! Passerò sopra il tuo cadavere sanguinante e putrescente, se serve!» </br>
La voce dell'uomo era instabile, simile ad un rantolo sofferente. I suoi movimenti erano febbrili, e al pistolero vennero in mente quelle vecchie ed inquietanti marionette che gli facevano tanta paura quand'era un bambino. </br>
La sagoma caricò il cavallo con quel vecchio forcone, noncurante di chi avesse di fronte, o quali fossero le sue intenzioni. </br>
L'azione si svolse con una velocità inumana. Come il lampo tocca terra prima che il tuono venga udito, allo stesso modo quando lo sparo echeggiò nella boscaglia l’aggressore era ormai morto.
L'ultima cosa che vide fu la fiammata della pistola, poi il proiettile gli fece un buco in mezzo agli occhi e la sua carcassa capitolò all'indietro. </br>
Fu infine il pistolero a passare sopra il cadavere dell'uomo. Ora che la luce delle lanterne illuminava il suo volto poté finalmente guardarlo negli occhi, adesso vitrei e senza vita. Anche da morto teneva stretto il suo prezioso forcone, le dita scure, raggrinzite, macchiate di sangue, fresco e non. Un dettaglio particolare attirò l'attenzione del vagabondo: le sue vene del collo erano nere, tanto da sembrare scure radici di una pianta secolare. </br>
Allora il pistolero si rassegnò all’idea di un letto caldo. Quella notte non avrebbe dormito. </br>
Molta gente al posto suo, se avesse saputo ciò che sapeva lui, sarebbe fuggita via senza voltarsi indietro, pregando che gli dei avessero un briciolo di pietà per quel villaggio. Ma lui non avrebbe mai potuto. Una notte di caccia, in quel momento, era l'ultima cosa che voleva, ma aveva prestato un giuramento al quale non poteva sottrarsi. </br>
Legò il cavallo su un palo di legno davanti all’entrata, di fronte ai resti di una crepitante costruzione: quel che rimaneva di una vecchia stalla. Gli carezzò la testa con delicatezza, sussurrandogli parole serene, poi si addentrò nel villaggio. </br>
La pistola era già sfoderata, la sua lesta mano pronta a tutto. Il villaggio sembrava un campo di battaglia. Legna carbonizzata, frammenti, lance, forconi, coltelli da cucina, tutti sparsi lungo la strada tra sangue e cadaveri, umani e non. </br> 
Sangue e viscere impregnavano terra mischiandosi col fango in una miscela scura e rivoltante. L’aria era acre, ad ogni passo si respiravano morte e malattia. Qualcuno aveva squartato un cavallo, e il suo corpo era adesso sparso a pezzettoni decomposti, mosche e vermi ci ronzavano e sguazzavano intorno come se fosse oro puro. Poco più avanti, trovò il cadavere di una donna trafitto con un’ascia che penzolava dal muro di una casa, il sangue che le colava dagli alluci e gocciolava a terra. Era ancora caldo, non puzzava come gli altri corpi morti. Significava che era rimasto ancora qualche pazzo furioso in vita. </br>
Anche lei aveva nere vene lungo collo e braccia.  </br>
Continuò a vagare per il villaggio in quella notte di sangue, quando un rauco urlo attirò la sua attenzione. Accelerò il passo. </br>
«Aprite brutti bastardi! Vi farò a pezzi con le mie mani. Sì che lo faccio! Poi vi getto nel tritacarne e do quel che resta di voi in pasto ai rapaci!» Sclerava l’uomo con un agghiacciante sorriso sul volto. Brandiva un ascia, e con quella colpiva ripetutamente la porta di un saloon malaticcio, sigillata con legna e mobili dall’interno. I suoi occhi erano sbarrati, da bocca e naso colavano sangue, anche lui con le venature nere sul corpo. </br>
Le sue folli grida non attirarono solo l’attenzione del pistolero. Altre tre figure malaticce si palesarono da viuzze e vicoli. Una agitava un martello da fabbro, l’altra un coltello da cucina, la terza aveva una grossa pietra sulla mano destra. </br>
«Ti uccido, cazzo!»Strillò l’uomo con il martello da fabbro, roteando l’arnese sopra la testa. «E dopo mi occuperò anche di voi stronzi!» </br>
Gli altri si unirono allo scontro. </br>
I quattro folli erano a pochi metri l’uno dall’altro, pronti a farsi a pezzi e smembrarsi e dissanguarsi, quando il pistolero destò l’arma. Il tamburo ruotò quattro volte, quattro volte l’uomo tirò il cane della pistola con il palmo della sinistra. Quattro bossoli caddero a terra, e con essi quattro cadaveri. Lo scontro era finito prima ancora di iniziare. </br>
Il pistolero non si premurò di verificare che i folli fossero morti, non ce n’era il bisogno. </br>
Si chinò nel fango per raccogliere i bossoli caduti a terra, li pulì da sangue e fango con la giacca, poi li custodì in un sacchetto. Aveva sparato un totale di 983 colpi. Un giorno quei bossoli gli sarebbero tornati utili. </br>
Curioso di sapere cosa l’uomo con l’ascia stesse predando, si piegò per spiare sulla fessura che aveva creato colpendo ripetutamente il saloon. Un gruppetto di poco più di una decina di bambini si stringeva tremante. Alcuni avevano mazze o pezzi di legno in mano. Sussultarono quando videro il suo occhio sbirciare dalla fessura, molti erano sul punto di piangere, i volti distrutti.
«State bene?»La voce era rauca, incerta. Erano le prime parole che pronunciava dopo tanto tempo. </br>
I ragazzini non risposero. </br>
«Non vi farò del male, tranquilli. Quel tipo con l’ascia non vi darà più problemi.» </br>
Una ragazzina si fece avanti, probabilmente il leader del gruppetto, dietro di lei stretto un bambino di qualche anno più piccolo, forse il fratellino. «G-grazie. Ce ne sono ancora lì fuori, però.»
«Quando è iniziato?» </br>
«Quattro giorni fa. I grandi hanno cominciato a impazzire e si sono uccisi tra loro. Anche i nostri genitori. Noi siamo gli unici rimasti normali.» </br>
Come temeva. </br>
«Avete fogne, grotte o pozzi qui vicino? Devo fermarla prima che sia tardi.» </br>
«C’è il pozzo da quella parte. È vecchio ma funziona ancora. Dice che può curare i nostri genitori?» </br>
«No. Ma se le cose andranno bene eviterò che anche voi diventiate come loro.» Fece un cenno con il capo, poi si allontanò. </br>
Il villaggio era diventato il territorio di caccia di un Ivyll-vitr. Esseri antichi, maligni, potenti, in grado di corrompere gli  animi e risvegliare i loro istinti più violenti. Se tutti al villaggio erano caduti sotto la sua influenza significava che il pistolero aveva a che fare con un esemplare parecchio forte. Solo i bambini sono solitamente immuni ai loro poteri, poiché in loro è ancora presente quell’infantile bontà d’animo che rende difficile controllarli. </br>
Avrebbe dovuto agire in fretta o i malefici della creatura avrebbero iniziato a corrompere anche i suoi pensieri.
Proseguì fino a quando non trovò il pozzo. Una vecchia costruzione in pietra che si calava per chissà quanti metri. Era probabile che avesse inquinato le acque del villaggio, infettando in questo modo i suoi abitanti. </br>
Prese una delle estremità della corda per calare i secchi e se la legò alla vita. Stretta in mano l’altra estremità, passante per il carrello scorrevole posto sopra al pozzo, iniziò a calarsi. Una bracciata alla volta scese lungo tutto il pozzo, mentre l’odore di chiuso ed umido aumentava e la luce diminuiva. </br>
Minuti dopo immerse finalmente i piedi nell’acqua, che gli arrivava fin sopra le ginocchia. Non vedeva altro che buio, ma sentiva chiaramente il suono di qualcosa di viscido dimenarsi nell’acqua; la puzza stagnante di male e violenza gli bruciava le narici. </br>
Dopo un paio di tentativi accese un fiammifero e lo volse verso i viscidi suoni. Un’incerta fiamma rivelatrice illuminò lo stretto e umido cunicolo, e lì finalmente lo vide.
Una massa scura e informe. Si agitava nell’acqua larga e viscida e imponente, apparentemente ignara di ciò che aveva intorno. Le diverse pieghe di pelle scura facevano spazio ad arti lunghi, umani ma contorti, che si dimenavano con movimenti incerti e disarticolati. </br>
L’Ivyll-vitr gorgogliò qualcosa. Il pistolero non seppe dire se fosse un verso o l’inquietante suono delle carni che si strofinavano l’una all’altra. Era enorme, spaventoso, disgustoso. Si era nutrito con il sangue versato a causa sua tanto da arrivare a quasi tre metri di altezza. La sua testa, o qualsiasi cosa fosse quella protuberanza inumana sopra al corpo, senza bocca né occhi, era in parte schiacciata dal soffitto di quel laghetto artificiale.  </br>
Il pistolero estrasse l’arma con tutta calma. Sebbene gli effetti che la sua influenza avesse sugli esseri fossero devastanti, di natura gli Ivyll-vitr sono esseri tanto fisicamente docili quanto esteticamente ripugnanti.  </br>
Contò ad uno ad uno i proiettili necessari per penetrare le sue carni. Cinque in totale, e non si sarebbe più mosso. Se fosse arrivato prima forse ci sarebbe ancora stata speranza per gli abitanti del villaggio, ma ormai era troppo tardi. La morte dell’Ivyll-vitr sarebbe significata anche la loro morte. Ma non c’era altra via. Per un attimo fuggente, mentre fissava con gli occhi a due fessure l’immonda massa, venne investito da una serie di innaturali sensazioni. Il suo battito accelerò e strinse i denti mentre un’intensa scarica d’odio lo pervase. L’essere iniziava ad influenzarlo. Fu un bene che si trovasse lì sotto: aveva un grosso e disgustoso bersaglio sul quale sfogare tutta questa oscura energia. </br>
Prese la mira, senza esitare, poi sparò.  </br>
Cinque colpi trapassarono da un lato all’altro l’essere. Col suo sangue scuro e maleodorante finì di inquinare una volta per tutte le acque del villaggio. Lui stesso si sentì il petto assai più leggero.
Un’altra notte di caccia era finita. Il pistolero risalì il pozzo, rassicurò i bambini e li invitò a lasciare il villaggio il prima possibile. Come per lui, ormai non avevano più un luogo da poter chiamare casa. E allora gli venne un’idea, nel suo cuore si accese la speranza. Se li avesse portati con sé? Avrebbe potuto crescerli. Insegnargli ciò che sapeva. Addestrare una nuova generazione di pistoleri, sperando che questa non commettesse gli stessi errori della precedente. </br>
Avrebbe potuto rifondare la dottrina.
