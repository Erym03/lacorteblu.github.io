---
title: Il sig
published: 2023-02-10
pinned: true
description: Un piccolo villaggio di pescatori viene terrorizzato da una creatura acquatica orrida e violenta. La gente del posto la chiama il sig. Un lavoro perfetto per un Pistolero.
tags: [Dark Fantasy, Fantasy, Racconto breve]
category: Racconti
licenseName: "Unlicensed"
author: Emilio Cardaropoli
draft: false
image: './IlSig.png'
---

# Il sig

L’alba era giunta da un paio d’ore, la sua luce illuminava i tetti delle piccole casette di paglia e pietra della cittadina. Scaldava i cuori, irradiava gli animi, scacciava via i demoni. </br>
Sulla strada principale picchettavano gli zoccoli di due bestie da soma che trainavano una carrozza trasandata. Il pistolero teneva le redini dei due muli. </br>
Per procurarsi quella carrozza fu costretto a vendere il suo cavallo. Gli dispiacque dover dire addio al suo vecchio compagno, ma viaggiare con un gruppo di ragazzini senza neanche una carrozza sarebbe stata un’impresa assai ardua. </br>
I ragazzini si stringevano sui sedili ai due lati della carrozza, cercando di scaldarsi con una coperta. Avevano perso quasi tutto dopo che un potente terval aveva decimato il loro piccolo villaggio di contadini, e se il pistolero non li avesse portati con sé probabilmente avrebbero perso anche la vita. Ormai loro stessi erano tutto ciò che gli rimaneva. Una piccola famiglia nata dalla tragedia, in qualche modo. </br>
I ragazzini non parlavano molto. Lui lo rispettava e apprezzava. Non aveva molta voglia di rispondere a tutte le loro inutili domande. Aveva sempre amato i lunghi viaggi passati in compagnia dei silenziosi fruscii della natura.</br>
La cittadina fu una tappa obbligatoria. Ormai i viveri stavano scarseggiando, l’uomo doveva necessariamente rifornirsi per il viaggio, e soprattutto decidere dove andare.</br>
I due muli si fermarono di fronte ad una taverna che puzzava di muschio e birra scadente. Odiava le taverne. Troppo chiasso, troppa gente, troppi idioti. Ma erano un’ottima fonte di informazioni.</br>
Scese dalla carrozza e si sistemò il giaccone spiegazzato, subito dopo legò i muli ad un vecchio palo.</br>
«Restate qui.»Ordinò. I ragazzini annuirono.</br>
Un tipo smilzo e alticcio si avvicinò fastidioso alla carrozza. Squadrò il pistolero, poi ispezionò curioso i ragazzini tra i sedili, ogni tanto singhiozzava o sputava.</br>
«Gran bella merce, amico. Quanto vuoi per la ragazzina?» </br>
La ragazza, Meganeth, sobbalzò sul posto, gli occhi sbarrati in attesa della risposta dell’uomo. Il suo fratellino le strinse la mano, provando a infondergli sicurezza.</br>
«Non sono in vendita.» </br>
«Quindi fai il difficile, eh? Sì, li conosco i tipi come te. Non fare lo stronzo. Vedrai che saprò trattarla bene. Non so se mi spiego.» Cacciò fuori la lunga lingua, l’alito che puzzava di alcol, e l’agitò mentre rideva di gusto.</br>
Il pistolero lo ignorò.Saranno state le nove del mattino ed era già ridotto in quello stato.</br>
Lo smilzo fece una smorfia digrignando i denti. «Ohi, coglione!» Poggiò la sinistra tremolante sulla spalla dell’uomo, la destra alta sopra la testa pronta a sferrare un pugno dall’alto.</br>
Il pistolero ruotò il busto rapidamente. Con il braccio sinistro chiuse il pugno dell’uomo in una presa, poi afferrò la giugulare dello smilzo e lo scaraventò a terra. Fece uno schiocco umido quando atterrò nel fango.</br>
Il pistolero continuò a premere sulla gola dell’uomo per quattro secondi. Il primo per dargli il tempo di capire cosa fosse successo, poi per lasciare che provasse invano a liberarsi, il terzo era perché si rendesse conto che se avesse voluto sarebbe già morto, il quarto, infine, fu il più lungo. Un infinito secondo sotto lo spaventoso sguardo del pistolero: occhi tanto incandescenti da fondere il metallo. Gli bastarono quattro secondi per assicurarsi che quel tipo non poggiasse più neanche lo sguardo sulla sua carrozza.</br>
«Sparisci.»</br>
Lo smilzo non si fece più vedere.</br>
«Restate qui.»Ripeté. «Se ci sono problemi gettate un urlo.»</br>
Entrò nella taverna, la scricchiolante porta d’ebano era costellata di tagli e macchie di sangue e vino.</br>
Non vi erano più di una quindicina di uomini, la maggior parte mercanti e viandanti, anche un paio di ubriaconi locali. Per una locanda così piccola di una cittadina così piccola gli affari sembravano andare anche bene, tutto sommato.</br>
Qualcuno buttò un’occhiata sull’uomo, poi tutti ritornarono ai loro affari.</br>
Si accostò al bancone. Dietro di esso una signora dagli occhi chiari serviva del whisky ad un Tipo baffuto che portava una spada corta sul fianco sinistro.</br>
«Tu cosa prendi?»</br>
«Che avete da mangiare?»</br>
«Oggi ho fatto lo stufato. Carote, prezzemolo, vino, patate e carne di... beh carne.»</br>
Il pistolero decise che poteva andar bene. Si fece portare undici scodelle, una per ogni bambino e una per sé. Pagò il cibo prima ancora di portare lo stufato ai piccoletti, così che non sembrasse che volesse svignarsela senza pagare. I bambini si tuffarono sullo stufato con la ferocia e l'avidità di un goblin. Mangiarono rapidi, masticando due volte al massimo prima di mandare giù il boccone e preparare il prossimo. Finirono in fretta, poi l'uomo ritornò al bancone a mangiare la sua parte.</br>
«Hai un accento insolito. Da dove vieni?»Gli chiese la signora dietro al bancone, mentre stava preparando una cucchiaiata di stufato.</br>
«Dall'est.»Rispose lui, mantenendo lo sguardo sulla scodella.</br>
La donna lo guardò come se si sentisse presa in giro. «Ad est di qui c'è solo qualche vecchio villaggio maltenuto. Poi la foresta. E poi le gelide acque dell'oceano. Tanto è vero che la gente viene solo da ovest.»
«Sì, è così.»</br>
La donna apparve curiosa, ma decise di non approfondire l'argomento. Versò dell'idromele ad un tipo seduto al tavolo e poi ritornò dal pistolero.</br>
«Mi chiedo davvero che nomi porta la gente dell'est come te.»</br>
«Io porto il nome di Breval. Figlio di nessuno.»</br>
«Cosa cerchi, Breval, figlio di nessuno? Sicuramente non mangi al bancone per la compagnia. Fa schifo, come puoi notare.» Il tipo baffuto alzò lievemente lo sguardo. «Beh, che hai da guardare?»</br>
«Mi servono soldi, e un posto dove stare per me e i bambini. Avete bisogno di un cacciatore o qualcosa del genere?»</br>
La donna ci rifletté un attimo, dopo aver squadrato l’uomo da cima a fondo, dando un giudizio silente sul suo portamento e le sue apparenti capacità. Petto e braccia erano gonfie e muscolose, ma non tanto da renderlo lento e pesante; le mani avevano i palmi seminati di rigidi calli e il dorso ricoperto di vene azzurre e pulsanti; lo sguardo troppo attento per essere un ignorante contadinello. Arrivò alla conclusione che fosse un combattente di qualche tipo.</br>
«Se vai dritto per la strada principale arrivi ad un piazzale. Lì c’è una bacheca dove la gente appende richieste per favori, lavori e lavoretti. Solitamente è roba da poco conto, ma ci sono anche lavoretti più impegnativi, diciamo. Quelli che nessuno ha il coraggio di svolgere. Lì le paghe sono più generose.»</br>
Breval prese una cucchiaiata di stufato. La mandò giù veloce, poi annuì lentamente, guardando dritto negli occhi la donna. «Che tipo di lavoretti?»</br>
La signora fece spallucce, accompagnando il gesto da una smorfia disinteressata. Il pistolero annuì. Non chiese altro, e poco dopo la donna ritornò ai suoi affari, occupandosi degli altri clienti.</br>
Finì la scodella in silenzio, fino all’ultima goccia di zuppa. La fame rendeva quella schifezza di stufato innaturalmente delizioso. Trovò la carrozza e i ragazzi dove li aveva lasciati. Le scodelle erano state del tutto ripulite. Le riportò alla locanda e andò via dal locale, facendo un lieve cenno di capo alla donna.</br>
Salì sulla carrozza e proseguì seguendo le indicazioni della locandiera. La piazza era stretta, un grosso piazzale di ciottoli e fango. Al centro una grossa pietra appuntita dove i bambini salivano e giocavano e cadevano battendo la testa. Di lato, verso una delle vie secondarie, ecco la bacheca.</br>
Come detto dalla donna, diverse richieste di lavoro come contadini, fabbri, artigiani, panettieri, e altra roba. Tra questi, disseminati senza un preciso schema, una serie di richieste piuttosto simili. La gente chiedeva di occuparsi di una creatura che da un po’ di tempo infestava le acque del villaggio, rendendo impossibile a bimbi e pescatori di avvicinarsi al lago. La carta di alcune richieste era ormai ingiallita e praticamente illeggibile, segno di essere lì appese da non poco tempo. Altre erano più recenti, il che significava che il problema non era ancora stato risolto. Ogni richiesta aveva un compenso in denaro: alcuni piuttosto bassi, altri assai più generosi. Era fatta. Svolgendo l’incarico averebbe potuto raccogliere un bel gruzzolo. Strappò i manifesti e si mise a chiedere informazioni in giro riguardante la creatura. Prima tra i passanti, poi direttamente ai pescatori che la creatura l’avevano incontrata.</br>
La gente del posto chiamava l'essere Sugghiu, storpiando con il loro dialetto quello che, dalle descrizioni doveva sicuramente essere un sig. Mostri marini non particolarmente grandi o spaventosi, eppure piuttosto aggressivi con tutti coloro che si avvicinavano al loro territorio. E quel sig doveva aver scelto il fiume vicino al villaggio come sua nuova casa.</br>
Breval ritornò alla sua carrozza e si mise in cammino. I sig non erano creature con grandi vulnerabilità, ma per sua fortuna erano in generale piuttosto deboli. Un mostro del genere avrebbe potuto creare problemi ad un paio di contadini o pescatori, ma di certo non a lui.</br>
Per un lavoro del genere sarebbe stato più sicuro lasciare i bambini al sicuro da qualche parte, ma non aveva la minima idea di dove lasciarli. Poco importava. Avrebbe sistemato la faccenda in pochi minuti.</br>

La strada principale s’interrompeva, lasciando spazio ad un piccolo sentiero di ciottoli. La vita di quest’ultimo si estendeva per non più di una decina di metri, dopo il quale terra e ghiaia contornavano il fiume che scorreva sereno per la sua strada. Lì i pescatori avevano visto per l’ultima volta il sig. Da allora nessuno vi si era più avvicinato.</br>
Breval scese dalla carrozza, ferma alla strada principale.</br>
«Restate qui. Non ci vorrà molto.»</br>
«D-dove vai?» Chiese Meganeth, sporgendo la testolina bionda dalla carrozza.</br>
«Possiamo venire?» Domandò Terrn, un secondo bambino. Altri due si sporsero per osservare l’uomo, che rispose con un secco no, poi si allontanò, rimanendo sempre sul campo visivo dei ragazzi.
Una volta immerso il primo piede in acqua entrò ufficialmente nel territorio del sig. Sarebbe stato attaccato da un momento all’altro, non gli rimaneva che aspettare. Estrasse la pistola, tutti e sei i proiettili d’argento nel caricatore, e si mise ad aspettare.</br>
Lasciò che l’acqua gli scorresse tra gambe e stivali, gli si insinuasse nel piede, gli appesantisse i vestiti. Si fece guidare dalla corrente, dai suoi suoni, i suoi leggiadri movimenti. Sembrava che meditasse.
L’acqua era limpida. Poteva vedere pesci e piccoli crostacei seguire il corso del fiume con chiarezza cristallina. Nessuna traccia del sig. Bastò un piccolo, innaturale frastuono per tradire il perfetto ecosistema di suoni, correnti e sensazioni che si era andato a creare per allertare il pistolero. Un sonoro tonfo bagnato proveniente dalle sue spalle.</br>
Rotolò verso destra, gettandosi verso la riva del fiume, evitando così gli artigli della creatura che era strisciata alle sue spalle.</br>
Rapido, puntò l’arma verso l’essere. Simile alle descrizioni e alcune delle illustrazioni dei libri sui quali aveva letto della specie, il sig aveva una forma pressoché tonda. Testa e busto non avevano nessun collo a fare da tramite. La pelle era azzurrognola, tendente al verde, lucida e squamata come quella di un qualsiasi pesce. Braccia e gambe innaturalmente lunghe e magre, simili a quelle di un umano, se non per le lunghe unghie scure e le estremità palmate. La coda era quella di un tritone. Ma ciò che più inorridiva del mostro, tra tutti i suoi insoliti e peculiari aspetti, era senza dubbio il volto: un’orrenda via di mezzo tra il lungo muso di un ratto e il paffuto volto di un neonato.</br>
Represse una smorfia di disgusto. Subito dopo aver schivato con una rapida piroetta un secondo attacco del mostro premette il grilletto. L’argento bruciò e trafisse le sue carni, passando da parte a parte come fosse burro. Il bossolo cadde tra la sabbia e le acque si colorarono di rosso.</br>
La canna della pistola ancora fumava. Breval si chinò a raccogliere il bossolo, che luccicava sotto il caldo sole di mezzogiorno. Era totalmente avvolto da una platina di sangue. Fece per sciacquarlo in acqua, quando uno stridulo squittio non attirò la sua attenzione. </br>
Un secondo sig si avventò su di lui. Con gli artigli si avventò sul braccio che il pistolero aveva alzato in difesa del volto. L’attacco fu tanto violento da strappargli di mano la pistola, che atterrò sulla riva, oltre che a squarciare vestiti e carne.</br>
Digrignò i denti per il dolore seguendo con lo sguardo la traiettoria dell’arma, il sangue che colava dalla veste fino alle dita delle mani, quando il sig attaccò una seconda volta, con le fauci giallastre e irregolari spalancate. Breval non fece in tempo a reagire e cadde all’indietro, proiettato a terra dalla creatura. Con un movimento istintivo riuscì a piazzare il braccio ancora sano sul collo del mostro, bloccando l’avanzata della sua mascella.</br>
Sembrava che l’intero peso del sig fosse concentrato sul suo collo, tanto era forte. Mentre i denti scintillavano allarmanti pericolosamente vicini dal suo volto e il pestilenziale alito della creatura quasi rischiava di farlo svenire, Breval si rimproverò per la sua imprudenza. Avrebbe dovuto essere più cauto, analizzare l’ambiente a fondo, ed accertarsi che vi fosse un unico sig in quel dannato fiume.
Più Breval spingeva per togliersi di dosso la creatura, più quella aumentava la forza impressa. A causa dell’estrema ferocia del sig tutti i tentativi di liberarsi furono inutili. Ogni movimento veniva contrastato da violente spinte e artigliate. Braccia e spalle e gambe dell’uomo erano ricoperte di tagli e graffi più o meno profondi, e adesso il suo sangue stava andando a scorrere nel fiume insieme a quello del sig ormai morto.</br>
Trovò incredibile come un tanto piccolo errore si fosse rivelato fatale. Si sarebbe messo a ridere se non fosse stato in pericolo di vita. I muscoli delle braccia gli facevano un male cane, e sapeva che da quel passo non avrebbe resistito a lungo.</br>
Poi vi fu uno scoppio violento e un proiettile d’argento trapassò la spalla dell’essere. Lui si voltò tra strazianti grida di dolore, rivolto al suo nuovo aggressore. Ciò diede la perfetta occasione a Breval di scrollarselo di dosso con un movimento del bacino.</br>
Prima che l’essere potesse fuggire, Breval lo fece cadere a terra con un calcio sulle lunghe e viscide zampe. Adesso era il pistolero ad essere sopra al mostro. Unì le mani in un unica stretta ed iniziò a martellare sulla testa del sig. Un pugno, poi un altro, e uno ancora, e altri due... finché il cranio non cedette e la coda del sig non smise di muoversi. Allora Breval capì che era morto.</br>
Il petto gli si gonfiava e sgonfiava rapidamente. Adesso che tutto si era calmato poteva sentire il battito del suo cuore: sembrava volesse uscire dal petto per fuggire chissà dove. A qualche metroda dove era caduta la pistola vi era Meganeth, la pistola stretta in entrambe le mani che ancora fumava. Il rinculo della pistola l’aveva lanciata via di quasi due metri, atterrando sul terriccio.</br>
Le spalla della ragazza si alzavano ed abbassavano rapide, a ritmo con il suo respiro incerto.</br>
Senza dire niente, Breval sollevò la ragazza per il braccio e la portò con sé alla ricerca di qualcosa tra le cristalline acque del torrente. Poi finalmente la trovò. </br>
«Come ti chiami?»</br>
«Meganeth.» Riferì lei dopo un attimo di incertezza.</br>
«Vedi quell’affare? È l’uovo delle creature. I sig vivono in coppia solo quando è il periodo dell’accoppiamento. Devi romperlo.»</br>
«I-io...»</br>
«Se non interveniamo l’uovo si schiuderà, e presto un nuovo sig infesterà queste acque. Non possiamo permetterlo.»</br>
Il braccio della ragazza iniziò a tremare, gli occhi fissi sul liscio e giallastro uovo della creatura. Breval raddrizzò delicatamente il tiro dell’arma, poi poggiò una mano sulla spalla della ragazza.
«Va tutto bene, Megan. Puoi farcela. Ho visto prima come hai sparato, sei stata brava. Fai un bel respiro e premi il grilletto.»</br>
Il petto della ragazza si gonfiò e lei chiuse gli occhi per non guardare. Breval la strinse per le spalle, così da contenere il rinculo, così come faceva suo padre prima di lui. Vi fu una seconda esplosione, smorzata dall’impatto con l’acqua.</br>
Quello fu il primo bossolo della ragazza.</br>

